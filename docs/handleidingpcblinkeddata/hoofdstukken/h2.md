# Inleiding

## Doel document
Het Provinciaal Contractenbuffet (PCB) bestaat uit standaard formats en eisensets, waarmee een provincie een eigen contractset van het PCB kan samenstellen voor gebruik in projecten. In deze contractset maakt een provincie de afweging, welke onderdelen van het PCB op projectniveau toepasbaar zijn, en welke onderdelen aangevuld dan wel gewijzigd worden. 
Daarbij is het uitgangspunt: ‘PCB, tenzij….’ Maar elke individuele provincie behoudt het recht om daar waar gewenst af te wijken. Daaruit ontstaan individuele formats en eisensets, met selecties, aanvullingen en afwijkingen op de standaard formats en eisensets.

Deze gebruikershandleiding is bedoeld voor de provincies die voor eisensets en formats gebruik willen maken van het linked data platform.

![Produceren, publiceren en consumeren van linked data bij het PCB](./hoofdstukken/media/PCBLinkedDataPlatform.jpg "Produceren, publiceren en consumeren van linked data bij het PCB")

## Toekomstbeeld

### Opdrachtgever
Het PCB is een "eisenbibliotheek" voor UAV-GC contracten in de fysieke leefomgeving. Het betreft een bibliotheek van eisen voor de Vraagspecificaties Eisen en Proces, inclusief de "Informatieleveringsspecificatie" die in bouw- en onderhoudscontracten worden gebruikt tussen opdrachtgever en opdrachtnemer. 

Daarnaast zal een organisatie een eigen "eisenbibliotheek" beheren waarin de eisen staan die de (asset manager van de) organisatie van toepassing heeft bevonden voor gebruik in projecten. Deze eisen zijn in feite een uitwerking van het staande beleid van de organisatie. Deze eisenbibliotheek kan bestaan uit een selectie uit de collectieve PCB eisen, met eigen aanvullingen van of afwijkingen op de PCB eisensets. Een organisatie kan er zo voor zorgen dat alle projecten dezelfde uitgangspunten gebruiken op basis van het staande beleid. Daarnaast kan de organisatie bijhouden, welke risico's de eisen opleveren voor de opdrachtgever, en welke maatregelen het project kan nemen om deze risico's te mitigeren. Zo kunnen lessen uit voorgaande projecten worden meegenomen in nieuwe projecten.

Een projectorganisatie aan opdrachtgeverszijde kan de collectieve en individuele bibliotheekeisen gebruiken in een project. Het project krijgt daarmee een eigen afgeleide van de bibliotheek: de projecteisen. 

### Opdrachtnemer
Een opdrachtnemer ontvangt de projecteisen in een uitwisselformaat. Dit hoeft niet per sé linked data te zijn: het is ook denkbaar dat er een soort vertaling/binding van het linked data model wordt gemaakt naar een eenvoudiger uitwisselformaat, zoals een tabel (csv formaat). Bij het BIM loket is voor het eenvoudig uitwisselen [deze handreiking](https://bimloket.github.io/contractspecificaties/) gemaakt. In het ideale plaatje herkent de opdrachtnemer de gebruikte bibliotheekeisen. Als de opdrachtnemer deze eisen eerder heeft toegepast in een project, is het mogelijk om al uitgewerkte afhandeling van de eis opnieuw te gebruiken. Denk bijvoorbeeld aan het moment en de methode van verifiëren, het afleiden van de juiste materialen of werkwijzen om aan de eis te voldoen of risico's die de eis oplevert in een project met bijbehorende mitigerende maatregelen. De opdrachtnemer kan deze informatie opslaan in een eigen kwaliteitssysteem of projectenbibliotheek. Zo kunnen lessen uit voorgaande projecten worden meegenomen in nieuwe projecten.

## Ontwikkelproces
Bij het PCB is al enige tijd de mogelijkheid om de eisensets in linked data vorm te produceren, publiceren en consumeren. Alle collectieve eisensets van het PCB zijn in linked data vorm gepubliceerd en kunnen in contracten gebruikt worden. Eén provincie heeft daarnaast een individuele eisenset gepubiceerd. Omdat zowel de technologie linked data als de toepassing ervan bij provincies nog in ontwikkeling zijn, is deze gebruikershandleiding dat ook. In deze handleiding identificeren we thema's en onderzoeken we samen met de gebruikers wat het PCB nodig heeft om het produceren, publiceren en consumeren van het PCB in linked data vorm op te starten. Gaandeweg komen we tot verbeteringen.


### Ontwikkelstrategie

Ontwikkelingen rondom het uitwisselen van informatie, in dit geval specificaties, kunnen het beste gebeuren op basis van concrete use cases waarbij een gebruikersvraag wordt vertaald naar een direct implementeerbare oplossing met inzicht in hoe dat doorwerkt in de organisatie van de producenten en de consumenten van de informatie. 
Daarbij is het belangrijk om niet te grote stappen in één keer te willen maken en incrementeel te ontwikkelen samen met gebruikers. Daarom wordt bij het ontwikkelen van deze gebruikershandleiding gewerkt met drie stappen, die steeds herhaald kunnen worden:

* **Praktijkbehoefte**	Met een PCB kennisteam bestaand uit producenten en consumenten van collectieve en individuele PCB eisensets worden de praktijkbehoeften uitgewerkt tot toepassingsprofielen: werkproces, informatiebehoefte, bij gebruikers gangbare applicaties en oplossingsrichtingen voor implementatie. Uitgangspunt is direct implementeerbare en overzichtelijke use cases. 

* **Validatie**	In praktijkproeven wordt onderzocht of de oplossingsrichtingen voor implementatie goed werken, of welke voorwaarden nodig zijn om het te laten slagen. Hierbij wordt waar mogelijk actief samengewerkt met softwareleveranciers. Indien nodig worden op basis van de praktijkproeven aanpassingen gedaan aan de toepassingspprofielen en worden de aanpassingen opnieuw getoetst. Iteraties geven verbeterde en praktisch toepasbare resultaten. 

* **Implementatie**	De partijen delen hun ervaringen, en helpen elkaar met praktische kennis voor de implementatie. Via gebruikersbijeenkomsten en online communicatie wordt gezorgd dat opgedane kennis breed verspreid wordt. Daarmee wordt geborgd dat de afspraken die gemaakt zijn geborgd worden in de structuur en processen van organisaties.

Op deze manier wordt het werken met linked data bij het PCB bij ontwikkeling gelijktijdig geïmplementeerd en kan een olievlekwerking ontstaan voor de digitalisering van provinciale contracten.

